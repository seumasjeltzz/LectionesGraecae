Περὶ ἐπιῤῥηματος. Ἐπίῤῥημα ἐστι μέρος λόγου ἅκλιτον, κατὰ ῥήματος λεγόμενον, ἢ ἐπιλεγόμενον. Τούτου δὲ τὰ μὲν καλοῦνται χρόνου · οἷον νῦν, τότε, αὖθις, τόφρα, τέως, ἕως, πηνίκα, ἔπειτὰ, μετέπειτα, σήμερον, αὔριον, χθὲς (ὃ καὶ ἐχθὲς λέγεται), ἤδη, πάλαι, ἀεί.

Τὰ δὲ τόπου· οἷον ἄνω, κάτω, ἔξω, ἔσω, ἔνδον, ἐγγὺς, πόῤῥω, ἐναντίον, χαμαὶ, ἔνθα, ὅθεν ἀπέκεινα, μακράν.

Τὰ δὲ ποιότητος· οἷον εὖ, καλῶς, ἡδέως, σοφῶς, κυνηδὸν, βοτρυδὸν, ἀγεληδόν. (Τούτων δὲ ὅσα γίνονται ἀπὸ τῆς γενικῆς πληθυντικῆς, καὶ μεσότητος προσαγορεύονται, οἷον σοφῶς, ἀπὸ τῶν σοφῶν, καλῶς, ἀπὸ τῶν καλῶν).

Τὰ δὲ ποσότητος· οἷον ἅπαξ, δὶς, τρὶς, τετράκις. Τὰ δὲ ἀθροίσεως, οἷον ἅμα, ὁμοῦ, συλλήβδην, ἀθρόως. Τὰ δὲ παρακελεύσεως, οἷον εἶα, ἄγε, φέρε, δεῦτι. Τὰ δὲ διαιρήσεως, οἷον ἄνευ, χωρὶς, διχῆ. Τὰ δὲ ἐξαιρεσεως, οἷον πλήν. Τὰ δὲ τάξεως, οἷον ἑξῆς, ἐφεξῆς. Τὰ δὲ ὁμοιώσιως, οἷον ὡς, ὥσπερ, καθὰ, καθάπερ, Τὰ δὲ ἀποστάσεως, οἷον ὥστε. Τὰ δὲ συνκρίσεως, οἷον μᾶλλον, ἧττον. Τὰ δὲ ἐξηγηματικὰ , οἷον δηλονότι, δηλαδὴ, ἤγουν, οἷον. Τὰ δὲ ποσότητος ἀορίστου, καὶ ποιότητος, οἷον ἀμηγέπως, ὁπωσοῦν, ἀμηγέπη, ὅπως δήποτε, ὁπωςδηποτοῦν. Τὰ δὲ ὑφαιρέσεως, οἷον σπανίως, ἐλάχιστα, μόγις. Τὰ δε ἐκλογῆς, οἷον μενοῦνγε. Τὰ δὲ ἀποτρεπτικά, οἷον ἡράκλεις, ἄπολλον. Τὰ δὲ ἐθνικὰ, οἷον ἑλληνιστὶ, ἑβραιστὶ, συριστὶ, φρυγιστὶ, ἀρμενιστί.Τὰ δὲ ἀνέσεως, οἷον μόλις, μόγις.

Τὰ δὲ διαθέσεως οἷον σχεδόν. Τὰ δὲ ὀργανικὰ, οἷον ὀδάξ· Τὰ δὲ ἀποθετικὰ, καὶ προκαταστατικὰ, οἷον εἶεν. Τὰ δὲ ἐπιτάσεως, οἷον λίαν ἄγαν, πάνυ, μάλιστα, σφόδρα. Τὰ δὲ ἀνέξεως, οἷον ἠρέμα, ἡσυχῆ. Τὰ δὲ βεβαιώσεως, οἷον δηλαδὴ, δήπουθεν, πάντως, ὅντως, ἦ. Τὰδὲ καταφάσεως, οἷον ναί. Τὰ δὲ κατομῶσεως, οἷον νὴ, μά. Τὰ δὲ ἀπομώσεως, οἷον μά. Τὰ δὲ ἀρνήσεως, οἷον οὐ, οὐδαμῶς, ἥκιστα. Τὰ δὲ ἀπαγορεύσεως, οἷον μὴ, μηδαμῶς. Τὰ δὲ εἰκασμοῦ, οἷον ἴσως, τάχα, τυχόν. Τὰ δὲ ἐρωτήσεως, οἷον πόθεν, ποῦ, πηνίκα, πῶς. Τὰ δὲ δείξεως, οἷον ἰδοὺ, ἠνί. Τὰ δὲ κλήσεως, οἷον ὦ. Τὰ δὲ διασαφήσεως, ὡς οἷον. Τὰ δὲ σχετλιασμοῦ, οἷον ὢ, ἰοῦ, οἴμοι, φεῦ. Τᾶ δὲ θαυμασμοῦ, οἷον φεῦ, βαβαί. Τὰ δὲ ἐκπλήξεως, οἷον ἆ. Τὰ δὲ θειασμοῦ, οἷον εὐοῖ, εὐάν.

Παρέπεται δὲ αὐτῷ εἶδος, καὶ σχῆμα. Τὸ μὲν γὰρ πρωτότυπον, οἷον νῦν, τὸ δὲ παράγωγον, οἷον νυνί· καὶ τὸ μὲν ἁπλοῦν, οἷον πάλαι, τὸ δὲ σύνθετον, οἷον πρόπαλαι.
